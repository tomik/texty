---
title: Poslední večerka
date_info: 2017-10
place: Nebeská Rybná
---

To může se zdát neveselé,
když vězeň čeká ve své cele,
až ráno označí mu hrdlo pruhem.
A dříve nežli na kostele,
odzvoní zvony konec noci,
tak milost se mu vyhne kruhem.
On nedovolá se pomoci,
až bude kráčet Hádesovým luhem.

To může se zdát neveselé,
že žití, beze smrti není celé,
oheň a voda v jednom těle.
Že vše co vstává, také lehá,
po mocných městech zem se sléhá,
že smích vábivý odeznívá
a skřehot vran ho brzy střídá,
že není nic co nepodléhá.
V tom zániku je ale jistá něha.

To může zdát se neveselé,
že každý večer u postele,
objímá nás dáma v černém
a není jisté, zda se ráno zvednem.
Tak každý den je jako nový list
a jisté je jen to, že není čím si býti jist.

Ač to vše zdá se neveselé,
tak ten, kdo vezme za přítele,
tu dámu v černém s bílou maskou,
poslední večerku zatroubenou láskou,
dostane od ní velký dar:
lehkost motýla, který vzlétá,
svěžest květu, co neodkvétá.

On nepočítá potom jar
a nehraje již hru na léta
a jako divák na divadle světa,
bere co je: radost i zmar.
