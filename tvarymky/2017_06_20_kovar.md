---
title: Kovář
date_info: 2017-06-20
place: Nebeská Rybná
---

Zas chvíli pán jsi, chvíli sluha,
rozličné tvary kontinua
tu slévají se a hned chladnou
ve formách tisíci a jedné,
když kovář starý k nebi zvedne
své kladivo a zas ho spouští.

Tepe tak věky bez oddechu,
s úsměvem lehkým, nemá spěchu,
je sám jak šepot větru v noční poušti.

V očích má nádech lněných polí
a i když jeho úder bolí,
je to on sám, kdo sebe taví,
na kovadlinu opět staví, svou dlaň
a v nový tvar ji mění.

Chvíli je dlaní a pak není,
nezůstal kámen na kameni.
Dlaň v explozi se rozevírá,
pradávná touha jež v ní dřímá,
teď sama plodí nový sen.
Načrtne hřiště, spustí čas
a sama v sobě tančí zas,
skrz délky, hloubky, noc a den.
