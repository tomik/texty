---
title: Když láska velí
date_info: 2017-10-07
place: Olomouc
---

Když láska velí stínat hlavy,
když pravda je víc než dobré mravy,
chvíle, kdy protrhnou se stavy
a voda se nezadržitelně valí.

Všechna ta nastřádaná touha proudit,
pohyb násilně znehybněný,
živel v rozletu přehrazený,
jen aby mohl člověku sloužit.

Tak z ticha místo šumu vlnek,
rodí se křik, jež ohlušuje,
síla, co bez milosti obrušuje
vše v jediný hladký celek.

Když láska velí stínat hlavy,
jak erupce žhavé lávy,
vše, co je v cestě v sobě taví,
řád nový skrze spoušť teď staví.

Když láska velí lámat kosti,
zahodit klíče, spálit mosty - do minulosti,
svléknout si kostým dvojjakosti
a čtyřicet dní se postit.

Když láska velí nosit kříže,
nastavit tvář úderu pěsti,
přikročit k nepříteli blíže,
neuhnout z cesty do propasti.

Když láska velí odložit masku,
spatřit sám sebe jako lásku
a spatřit ji též všude kolem,
ve vznešených chrámech i v kupkách s hnojem.

Prohlédnout jinakosti klam,
pochopit, že vše jsem jen já sám.
