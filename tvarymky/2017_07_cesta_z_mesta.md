---
title: Cesta z města
date_info: 2017-07
place: Vršovice a Vršov
---

Nepotřebujem politiky, právníky, mistry rétoriky,
ale metaře, údržbáře, popeláře.
To abychom si odklidili,
ten binec, co jsme si vytvořili,
když jsme uvěřili v řepných polí snílky.
Že budou prima chvilky,
až bude banán jeden jako druhý,
až na vše budou zákona soustruhy,
pro děti bezpečnostní auto popruhy
a léky dříve než objeví se neduhy.

Ten binec, spíše kopa hnoje,
zaplnil všechny předpokoje,
vznešených sálů, foyer a zámků,
koncertních síní i anglických parků.
Z galerií, jež byly dříve chloubou králů,
jsou pískoviště, centra směšných svárů.
Místa kliček, smyček, báboviček,
nad tunely rozšířených zorniček.
Jak dětská hřiště, jen plná nedopalků
a křičí se víc než na jarmarku.

A je to občané ještě krapet horší,
už nepomůže kůže hroší.
Ten svinčík se nám dostal ven
a začal plnit celou zem.

Lítáme v tom pěkně spolu,
nahoru dolů, dolů do dolů.
Trošku jako pijavice,
sajem co jde, více je více.
Vykácet lesy, srovnat hory,
a na rozbahněnou pustou zemi,
nahnat bagry a buldozery,
nenechat kámen na kameni.
A země pláče, tiše vzlyká.
Jsem pánem tvorstva, Mě se to netýká.
Plním si přání na počkání, žádná příště,
zde budou obchody a parkoviště,
dobrá, možná i malé dětské hřiště.
Vše krásné nové a hlavně okamžitě, zítra je dnes!
Máme se dobře, pašíci v žitě.
Prosím? Tady, že stál les?

Tak obýváme obýváky,
kompost nám vozí náklaďáky,
vše za huběnku, dovoz před domy,
stačí na chvilenku, zapnout telku
a vyslechnout si večerní pohromy.
Z pohodlí pohovek,
v záři obrazovek,
žijeme světem tiskovek.
Závislí na dávce strachů,
nevšímáme si zápachu,
co se nám po pokoji line ...

Tak zkusme projednou, i když tělo bolí,
se pomalu zvednout, jít se projít,
cestu zkoumat, jak se vine.
Jak zlehka v objetí dálnic plyne,
mistrně uniká křižovatkám
a vyhýbá se černým skládkám.
Kolem fabrik se ladně pootočí
a nakonec uprostřed žlutých polí skončí.

Ta cesta z města, tedy spíše stezka,
nevoní vábně a nebývá hezká.
Však nežli v městě po vzduchu lapat,
stojí za to po ní šlapat.
A až do lesů a luk dojít,
okolo stromů ruce spojit,
z potoků pít a s větrem tančit,
s kosy zpívat, s veverkami jančit.
Nechat svou vážnost na březích řek
a dříve než náš šílený věk,
podřízne větev na níž stojí,
pozdravím život v bílém kroji,
a nabídnu mu ruku svoji.
Ten život za to totiž stojí.
