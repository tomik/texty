---
title: Pozpátku
date_info: 2018-02-18
place: Nebeská Rybná
---

Pozpátku kráčím k počátku
a svlékám svoje staré šaty -
rezavé brněné pláty,
kterými jsem se chránil proti světu.

A starý, těžký řetěz zlatý,
medaili mého majestátu,
s úsměvem skládám do šátku,
než povezu ho na skládku.

Ten řetěz jsem si roky koval,
ze zlata jež jsem vyrval Zemi,
tíhou spletenou lesklými liniemi,
jsem sám sebe uvazoval.

Pozpátku kráčím k počátku,
pečlivě, řádkou za řádku,
mažu své zápisy zisků a ztrát.
Chci mít své účty v pořádku,
až budu nahý na nebeském finančáku stát.

Pozpátku kráčím k počátku
a pouštím do sebe smích i pláč.
Slzy - ta sladká kyselina,
spalují vše - co je i není moje vina
a skrz otvory v pozlátku
prosvítá, co jsem doopravdy zač.

Pozpátku kráčím k počátku
a stále ještě svírám pěsti,
zatínám břicho a úžím ústa,
tělo se brání když prorůstá
skrz něj jak míza stromem štěstí.

Pozpátku kráčím k počátku
a všude vidím kráčet další tvory.
Někdo se loudá, jiný běží,
společně opouštíme kamenolomy
a jdem na louky, kde vane vítr svěží.

A toho co stále v lomu kutá,
teď hlodá hloubka nepohnutá.
Každý úder mu ruku svěší,
kladivo je čím dál těžší
a zlatý řetěz méně než dřív těší.

Pozpátku kráčím k počátku
a našlapuji velmi tiše.
Snad ptáte se: "Proč pozpátku?"
"Prož jdu kupředu svými zády?"
Ještě se dívám, jak hroutí se má říše
a zbírám kousky kuráže otevřít všechny vitráže,
otočit se a nechat krásou žití spálit.
