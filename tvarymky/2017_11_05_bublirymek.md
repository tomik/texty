---
title: Bublirýmek
date_info: 2017-11-08
place: Nebeská Rybná
---

Jednou, když cestoval jsem dráhou,
v rychlíku mezi Chocní a Prahou,
byla to možná ranní kávy vinna,
že v půli cesty, kdesi u Kolína,
přišla na mne potřeba vypouštěcí.
Já odebral se do příslušných míst
a provedl všechny nacvičené hmaty.
A jak je v kraji dobrým zvykem,
chtěl jsem si po úkonu opláchnouti hnáty.
Abych byl čisto čistě čist,
přidávám do procesu trochu mýdla preparátu
a tu se stala tuze zvláštní věc.
Na dně nerez jímkového aparátu
začaly průhledné polokoule kvést.

Překvapen tímto zjevem náhlým,
nezabýval jsem se vysvětlením fyzikálním
a nechal se krásou toho jevu vést.
V tom ten úkaz přistoupil ke mně blíže,
jedna z polokoulí zbavila se zemské tíže
a jako balón vybrala si z možných cest,
tu směrem vzhůru, vstříc obloze a mrakům.

Koukám, jako vystřelený z praku,
na to představení na WC v ČD vlaku,
nevidím v tom žádnou lest.
Prostě tam stojím a snad i zírám
jak na záchodku z nerez jímky
stoupají průhledné mýdla bublinky.

Ještě daleko je do setmění,
vlastně je skoro ráno.
Však něco uvnitř člověka se mění,
je-li mu takové představení ukázáno.
A je to tady - okamžik prosvětlení,
to celé je pro připomnění.
Toho co jsem, byl, mohl býti znovu,
snílkem, který za nocí v Novu
obdivně hledí na oblohu,
zatímco lektvar prapodivný v něm již zraje.

Pár sladkých not a troška živé vody,
rozpustit, pomíchat a přidat špetku horské soli,
co v očích pálí, až člověk brečí
slzy tam chceme - ty přeci léčí.
Hrst hořkých chvilek z minulosti,
které jsem ještě nedokázal pustit,
nakyslý odvar značky blín
a hlavně smích,
tím nešetřím.
Třeba i kalich, někdy dva,
je-li situace závažná.
Celé to přikrýt vroucím přáním,
ať je jak má být
a pak už jen děkování.
Povařit, odstavit a slít.
Léktvar je hotov, fanfáry zní.

Tak vyplouvá mi ze vzpomínek,
jak vzniká kouzelný roztok - Bublirýmek.

Benefitů má celou řádku,
blaznivost, radost, lehkost, vše bez podmínek.
Ale pozor - smutek a pláč vítány jsou též,
odteď už dveře nezavřeš
do tajných komnat v hůrách domu,
do tmavých kobek ve sklepení,
do prostorů, jež nářek plní,
do skrýší temných pokemonů.

Jak při úklidu, když plně projeví se špína,
jak láva co prská, je-li sopka činná,
zde situace není jiná.
Tak z otevřených dveří domu,
na světlo nesem v jedné kádi,
šperky po předcích i rezavé harampádí.

Taková je moc Bublirýmku.
Otvírá oči, hlas i srdcí chlopně
a čistí je od nánosů prachu.
Rozpředá nitě našich námi upředených strachů,
probouzí život - to dítě, které nechali jsme potmě.
Uvnitř sebe.
Má hlad a tělíčko ho zebe.
Ale již po krátké době,
je-li o něj dobře postaráno,
se smíchem nás budí každé ráno:
"Pojďme objevovat svět."

Tak rodím se znovu v každém věku,
trochu jak krysař kráčím kraji,
na jiný nastroj já však hraji.
Prosícím po utrpení léku,
na požádání do kelímku,
nalévám tři doušky Bublirýmku.
