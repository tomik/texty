---
title: Povolební
date_info: 2017-10
place: Nebeská Rybná, Praha
---

Tak skončily nám dva dny s urnou
ač nemám sám povahu vzpurnou,
tak dovolím si celou tuhle srandu,
pro někoho událost chmurnou,
trochu zaglosovat.

Mnoho z nás šlo si zahlasovat,
pro figurky jak z Legolandu,
hodit si kartičku za vlastní pravdu.

To hlavní povězme si hnedle z kraje,
že rozkrájeli jsme si zase ČR kraje
na 8 kousíčků a 1 kousek, žádná věda,
barvičkama jim obtáhli okraje.
Modrá, červená, černá, šedá,
figurky máme, no tak hrajem.

A už to jede, modrá vede,
porada rozhovor, jednání, beseda,
není lehké býti předseda
v urnohře úspěšné partaje.

Led taje ...
ve sklence od whisky,
zatímco otisky tisknou se pod přísliby spolupráce.
Na co čas ztrácet?
Vždyť hra dostává se do další fáze.

U diváků si to moc nerozházet,
zatímco z klíčových políček, staré figurky vyházet,
skoro jak body-check z nezlob se člověče
a stále stejné fráze:
Ano, bude blaze!
Vltavou víno poteče
a koblihy pro všechny zdarma,
chovám se jak mi velí karma.
Tak stavím statky za obecní zlatky,
pro čápi, straky i jiné přelétavce,
svědomí čistá - co jsou ty úplatky?
Klaním se nové sociální dávce.
Žádný populista - co se Vám nelíbí?
Rozdávám jen ty kvalitní sliby.

Divácký zájem o herní milníky
ztrácí se rychleji, než hradní popelníky,
ale figurky - ty nezahálí,
ač zdá se, že v lavicích se ospale válí.

Na čtyři roky plán je jasný,
kupředu, neuhnem, zítřek je krásný.
Zprůhlednit, zeštíhlit, oddlužit, ulehčit, otevřít,
to by tak hrálo.
Pracujte občané, peněz je málo.
A tisknout už letos nebudem.
Tak tedy utáhnout, prověřit, nevěřit, zadlužit, v strachu žít,
honit se za stále růstovým přeludem.

Tvořivé výpočty vypočtou rozpočty
a jejich věčné schodky
a místo demise tři nové komise
stanoví emise pro pánské záchodky.
A snad shodneme se druzi,
kolik ploutví mohou míti pstruzi
a jak dlouhé mají být karotky.
Teď ale pospěšme soudruzi,
už otvíraj dveře do závodky,
detaily doladíme s butelkou voděnky vodky.

Odkládám noviny a hledím z okna vlaku,
přecházím z roviny vil a zlatých padáků,
zpět mezi rodiny co čekají na zastávku.
Ať figurky dál hrajou svoji hrátku
a tráví hodiny dýchajíc zplodiny
svojich bavoráků.
Já už nezajímám se o tuto látku.
Rozkládám svoji karimatku,
tam kde život divoce tepe
a každému dni - od pátku do pátku
klaním se jako největšímu svátku.
Ano, je mi lépe.
