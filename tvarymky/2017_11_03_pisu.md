---
title: Píšu
date_info: 2017-11-03
place: Nebeská Rybná, Praha
---

Píšu, protože mne bolí,
vidět lány zaminovaných polí,
tu zlobu co staví zátarasy
mezi námi, členy lidské rasy.

Píšu, protože mne mrazí,
když táhnem jako sebevrazi
koridory naší digitální doby
na jejíchž koncích v dlouhých řadách
stojí opuštěné hroby

Píšu, protože mne oslovuje,
když slunko s deštíkem koketuje,
barvičky k sobě poslepuje,
nad obzor duhu vymaluje.

Píšu, protože mne jímá,
když podzim střídá paní zima,
v chalupě teplo venku mráz,
ticho a tma kolébá nás.

Píšu, protože mám zlost,
že nikdy nemáme dost,
ženem se vpřed za mrkví na klacíku,
vstříc pár zlatým řádkám na pomníku,
hnisavý vřed co sebe i vše kolem sžírá
a zbyde po něm jenom černá díra.

Píšu, protože mi srdce těká,
podzimní vánek, když stromy svléká,
jako dívky, co planou vášní
a jejich oděv na zem snáší.

Píšu, přestože se lidé mračí,
pro kamínek v botě, co je tlačí,
když zapomenou, jak málo málo stačí
být zase dětmi co den proskotačí.

Píšu, protože mne dusí,
když vypouštíme jedy z pusy,
předhazujeme si svoje vlastní hnusy.
Když děti učí, že to a to se musí,
aniž sami jinou cestu zkusí.

Píšu, protože mi škube čéšky,
že už ani neumíme chodit pěšky,
že nežli užít vlastních nohou,
vezem si zadky dopravou motorovou.

Píšu, protože mne hřeje,
když stařenka se s vnoučkem směje,
když trampíci jdou přes koleje,
ačkoliv venku pěkně leje.

Píšu, prostě proto, že mne baví,
když na papír se písmenka staví,
rovnají v slova, řádky, věty,
probouzí netušené světy.
