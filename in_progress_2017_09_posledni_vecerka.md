
## Poslední večerka
září 2017, Nebeská Rybná


To může se zdát neveselé,
když vězeň čeká ve své cele,
až ráno označí mu hrdlo pruhem
a dříve nežli na kostele,
odzvoní zvony konec noci,
tak milost se mu vyhne kruhem.
On nedovolá se pomoci,
až bude kráčet Hádesovým luhem.

To může se zdát neveselé,
že žití, beze smrti není celé,
oheň a voda v jednom těle.
Že vše co vstává, také lehá,
po mocných městech zem se sléhá,
že není nic co nepodléhá.
V tom zániku je ale jistá něha.

To může zdát se neveselé,
že každý večer u postele,
objímá nás dáma v černém
a není jisté, zda se ráno zvednem.
Že věčnost denně trénujeme,
než papírové boty doopravdy nazujeme. 

Ač to vše zdá se neveselé,
tak ten, kdo vezme za přítele,
tu dámu v černém s bílou maskou,
poslední večerku zatroubenou láskou,
tak bude lehce žitím kráčet,
bez strachu a útrpného pláče,
ve vodách radosti nohy hravě smáčet.
