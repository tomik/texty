# Návod na báseň
  červen 2017, Kadaň

Prý jak píšu básně ...  
Je to prosté. Ta báseň ve mne sama roste.  
A jak na podzim pod jabloní,  
kdy země zralá vábně voní,  
kdy stačí vybrat sobě ty nejsladší plody,  
já potápím se v proudy živé vody  
a ty nejsladší řádky klidně lovím.  
Chvíli je držím, oceňuji,  
k sobě je rovnám, zda spolu dobře plují.  
Pak každý řádek zlehka v puse převaluji,  
dokud mi chuť svou neprozradí.  
A když mě baví, když mi chutná,  
hned ho na papír vyplivuji.  
Značka: lehká úprava nutná.  
Tak píšu básně, to mne baví.  
