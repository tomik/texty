---
title: Krásné unikání
date_info: 2017-07-18
place: ve vlaku z Prahy
---

Tak zase prchám a je mi lehce,
vstříc studeným sprchám a záhonům s hlínou,
procházkám ke Zdobnici s mojí milou,
k Orlické klenotnici,
kde vítr s vodou ruku v ručce,
pohladí vlasy stařence i vnučce,
když spolu u ohňů hlasy splynou.
Do míst, kde lesy ještě mechem voní,
kde země zrána slzy štěstí roní,
kde shon člověka nedohoní.

Města uhání za okny vlaku,
sídliště, hřiště, parkoviště,
kolejiště a jiná odkladiště.
Hrst lentilek vystřelených z praku.
Výrobní haly co nezahálí,
se všude kolem tratí líně válí,
kostičky lega, když jsme byli malí.
Barevné trakaře popadaly z mraků
a teď si ve formách náklaďáků a osobáků,
tam a zpět a zase tam a zase zpět
po cestách pádí - plné harampádí.
