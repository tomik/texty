
# Ve vlaku
  červenec 2017, ve vlaku do Prahy

Jak uchopit, co uchopit se nedá?

Okamžik ticha vprostřed vřavy,
chvíle kdy jeden je víc než davy,
slunce když nepálí, jen zlehka hladí
a vánek dívkám sukně zvedá.

Obloha jež před chvílí byla bledá,
teď ožívá a mraky svádí,
i lidé staří jsou zas mladí.

Jak pochopit, co pochopit se nedá?

Když vesmír, klouček neposeda
tančí skrz každý atom svého bytí,
ať chmurno je, či slunko svítí,
ať prosíme o chléb či jsme sytí.

Když vše stojí ač vlak se řítí.

Když prázdno v plnost ubírá se,
koupe se, rochňá ve své kráse,
dveře po bouři otevřou se
a sousedé na sklenku vína zvou se.

Jak vystihnout, co vystihnout se nedá?

Že plnost v mnohosti je stále celá.
A každý okamžik je děkování,
pozvánka života k životu malování,
k svlékání šatů, k milování,
v temnotě sametové počínání.

Proč pochopit chci, co pochopit se nedá?
