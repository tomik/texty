
# Voda
  22 června 2016, Nebeská Rybná

Všechno je proudem, vše je voda.  
Déšť, bystřiny i širé moře,  
potěšení i těžké hoře,  
ať svoboda či nesvoboda.  

To vše jsou vlnky na hladině líné,  
dětinské víry nad propastí,  
kde v tichu rozpouští se slasti,  
kde ve tmě radost k bolesti se vine.  

Tam v hlubinách i hloubka hyne,  
však v principu to není jiné,  
než u hladiny, kde člověk žije.  

Když vše je proudem, vše je voda,  
odkud se bere nesvoboda?  

Kdo svůj bod ztratí není doma,  
pak svoboda i nesvoboda  
rodí se v mysli skrze slova,  
když vše je proudem, vše je voda  
proč trápit se tím zas a znova?  

Lépe je krknout, prdnout, smát se  
nepříliš vážně sebe brát se,  
pak není důvod bát se  
a před ikonami v chladu třást se.  

Člověka zvolna hltá voda,  
s ním mizí strach i nesvoboda,  
člověku bez člověka je tak lehce  
odloží roli vědce, světce,  
chodí si světem bosky, měkce,  
směje se těm, co káží lekce.  

Když vše je proudem, vše je voda,  
odkud se bere nesvoboda?  

Tak střídám role, měním masky,  
stoupám i padám všechno z lásky.  
Velím armádám a líbám zadky,  
plavím se moři tam a zpátky,  
otvírám dveře do pohádky.  

Ztrácím se, trpím, hledám znova  
jen abych coby supernova  
spálil se na prach a vytryskl v smích  
to když sám sebe jak starý mnich,  
na dně sklenky vína objevuji  
pak už jen zpívám, zívám, žiji a miluji.  
