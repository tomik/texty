---
title: S kuřetem na hlavě
date_info: 2017-09
place: Praha
comment: inspirováno improvizací Jirky Charváta
---

Šel jsem po ulici a spadlo na mne kuře.
Není to zvláštní, co všechno se může?
Andělé strážní měli asi obědovou pauzu,
s kuřetem na hlavě stojím jako v tranzu.
Kuře se váhavě dotýká mé kůže.

Čekám, kdo z přítomných udělá z toho kauzu,
mnoho se neděje, lidé dál kolem mne prochází,
občasné hihňání a smích, však bez aplauzu.
Kuře se hravě a bez větších nesnází,
prohání po hlavě, jak po novém hauzu.

Byl by hřích, bezhlavě, setřást to kuře z hlavy.
S kuřetem na hlavě razím si cestu davy.
Je v tom kus svobody kašlat na cizí stavy.

S kuřetem mezi vlasy, chodit si jako klaun,
volit si vlastní trasy, cestovat bez zábran.
Ať se mi vysměje, kdo sám je bez vady.
Tímto teď děkuji, za žlutě opeřené dary,
co občas padají lidem z hůry na hlavy.
