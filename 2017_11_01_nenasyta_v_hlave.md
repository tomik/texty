---
title: Nenasyta v hlavě
date_info: 2017-11-01
place: Praha
---

Jsme zasypáni závějemi slov
a na chodnících v lednu jen zbytky sněhu,
je těžké nalézat v sobě něhu,
kde samet má hladit, tak zebe chladný kov.

Vzýváme bohy v masmédiích,
falešné modly našeho věku,
sami jsme sami a je nám k breku,
ztracené duše na prériích.

Místo náručí stavíme barikády,
okolo zemí, domů, lidí i duší,
k pláči svých dětí zůstáváme hluší,
pusu jim ucpem rohlíkem se zbytky marmelády.

Devátá pátá pětkrát týdně,
kolečko v soukolí velkého stroje,
dávej si pozor - moje je moje,
žijeme v přepychu, ale cítíme se bídně.

Ve vzduchu kouř a jídla plná jedů,
a místo stromů billboardy u silnice,
máme co chceme, ale chceme více,
v zimě na pláže a v létě kostky ledu.

Tak jak dlouho ještě budem kojit,
toho nenasytu, co nám žije v hlavě,
líbivý hlas, co hraje si s námi hravě,
sluhu co za pána se strojí.
