---
title: Milionář v lese
date_info: 2017-09
place: Nebeská Rybná
---

Milionář v lese těžkou kládu nese,
sypí, funí, heká, když pak větve seká.
V údolí si bublá řeka,
on před dalším smrkem kleká - a smeká.
Les je svatější než Mekka.

Svaly se mu pnou a kroutí,
zatímco se burzy hroutí.
Pád dolaru ho zarmoutí,
usedne a třikrát vzdychne,
odplivne si, škytne, kýchne.
Pak vzpomene si na znamení,
vše z prachu je a v prach se mění,
zahvízdne si a už nelení,
hop - a má kládu na rameni.

Strategii zvolil prostou,
investice jen porostou,
pilu dostal novou, ostrou,
nelenil a pohnul kostrou.
Sláva dílu člověka,
tam kde ráno stával les,
stromy, křoví, voněl vřes,
večer už je paseka.

Číslíček má v bance dost,
lopotí se pro radost.
Z klád se bude stavět most.
Od lidí zas zpátky k lidem,
skrze ticho, podepřen klidem,
most, který tak často minem.
