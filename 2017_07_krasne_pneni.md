---
title: Krásné pnění
date_info: 2017-07
place: Vršovice, Vrané, Vršov
comment: inspirace otevřením srdce po dopsání Pokojného bojovníka
---

A srdce rozpíná se,
ve snaze nestát v cestě řeky kráse,
která se přes něj mocně valí.

To otevření není fráze, ani póza.
Kdyby se srdce uzavřelo, třeba v železné váze.
Přehrady, valy obestavělo, necítilo se naze,
stejně ho jako kamikaze
jednou rozerve moment v letu.
Může to spustit próza, sousedovic Róza,
anebo záznam Ruského baletu.

Pak protrhnou se všechny hráze
a voda se stejně mocně valí.
Trochu zatuchlá, nese kaly,
padlé stromy, auta, karavany obytné,
televize i jiné vize,
výdobytky páté vládní strany, prý nezbytné.

Proto nebylo-by snažší a také méně dražší
nechat to srdce nechráněné ?
Živá voda pak skrz něj plyne,
čistí ho, hladí, chladí, leští.
Ten okamžik, to rozepnění, puknutí kleští,
je pak jak vlnka na hladině, když oceán tiše pění.

Tak nebojme se vln a vlnek,
psaníček od života, tramvajenek,
které zvou nás ven na otevřené vody lány,
pozvánka neplatí pro lidské obavy a plány.

Zanechme u mol na mol naše směšné člunky,
ohrádky plné harampádí,
oceán když nás vábí a svádí,
když šumí, že každý z nás to zná a umí,
že stačí najít a vypucovat křídla,
budou od kečupu, někde pod hromadami jídla,
kterými své strachy cpeme,
aby drželi se u kormidla.

Křídla teď čistá s vůní mýdla,
si zlehka nasadíme, připneme a protáhneme.
Víme že sníme a všechno smíme
a s tím se po nebi jak vlnky rozběhneme.
Tak šťastný let a nashle nad sedmi moři,
kde otevřená srdce s lehkostí svět tvoří.
