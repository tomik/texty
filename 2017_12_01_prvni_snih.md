---
title: První sníh
date_info: 2017-12-01
place: Nebeská Rybná
---

Je noc, kterých je pomálu. Měsíc je téměř plný a majestátně se rozvaluje na obloze. A září. A známým místům nasazuje nové masky. Chalupa, stromy, cesta, to vše je stejné jako před pár hodinami. A přeci je všechno najednou jiné. Jako když se člověk podívá na důvěrně známý obraz, který již mnohokrát a najednou se zastaví. A žasne. A pojme ho krásné bláznovství. Bláznovství, které nutí tančit v dešti a psát rtěnkou na zrcadla. Bláznovství, které nás žene do polí, které nás pobízí k závodům v běhu s větrem, které se s námi válí v trávě a směje se s námi bez důvodu a tomu, že si myslíme, že potřebujeme důvod se smát.

Dnes mne oslovilo takové bláznovství. Obul jsem vysoké boty, oblékl kabát a vyrazil jsem ven z maringotky. A brzy se přidali i ostatní. Pes vycítil to bláznovství, které se mne chopilo. To pro to, že ho zná také. A ví, že takovéto síle nelze říci: Ne děkuji. Že takovouto sílu je třeba směrovat a nechat proudit. A proto věděl, že půjdeme ven. Do noci a do sněhu. A čekal na mne. Čekal na cestě nahoře nad domem. A byl šťastný. Tak jako dítě, které již dostalo nedělní zmrzlinu, ale teď zrovna před domem zastavil zmrzlinář znovu a nabízí jeho oblíbenou, citrónovou, tu bílou jako sníh a sladkou jako pohádka. A tatínek se usmívá a přitakává, že tedy ano a že ji jdeme koupit. Já jsem ten tatínek a on je to díťě. Tak byl šťastný.

Jdeme. Ale nikoliv po cestě ale po louce. Nakousnout ten velký bílý koláč, který nám přichystala paní zima. A smějeme se. Každý tak, jak umíme. A brzy se k nám přidává i měsíc. Zasněženou pláň okolo nás pokryl svým třpytem, abychom si všimli, že je tu s námi. Směje se tak, jak umí. To už jsme tři. Žene nás hlad. Né ten pocit, který nám den co den káže plnit si břicha. Ale ten dávný pud, který velí jít a oddat se. Oddat se tomu, co je teď a tady. Poklonit se kráse okamžiku a pak s ním splynout. Ta možnost je tu stále, ale za nocí jako je ta dnešní, je ten pud ještě silnější.

Sníh křupe. Křupe jako tatranky. Každým šlápnutím těžkých zimních bot drtím hromádku tatranek. A směju se tomu. Pes běží přede mnou a také se směje. I on hraje hry, kterým rozumí jen on sám. Hry noci a sněhu. Hry bláznů, kteří se prohání krajinou proto, že ta krajina je tu a oni jsou tu také. To stačí. Nepotřebují mít úkol anebo důvod. Prostě jdou sněhem, protože to je podstata této chvíle.

A je chlad. Příjemný chlad, který osvěžuje a nabíjí životem, ale nenutí člověka choulit se do kožichu. V létě jsem tu chodil a splýval jsem s lechtivou trávou, s ospalými dny a konejšivým sluncem. Tehdy mi bylo dobře a byl jsem spokojený. Teď je to jiné. Teď cítím život. Chlad zbystřuje každý prožitek. Stromy, pes, šlépěje ve sněhu, to vše je jasné a živé. Vše je jakoby podtržené, zvýrazněné, opravdovější.

Pes nemá obojek a je úplně volně. Ale neuteče za zvěří. Nemůže. V tom okamžiku, kdy se ke mně připojil na cestě nad domem, jsme spolu uzavřeli dohodu. Dohodu, že půjdeme spolu vstříc noci. Není to vycházka pána se psem. Takové děláme často. A pak si pes hraje hry na utíkání a vracení se. Teď ale jdeme společně. A měsíc nám je svědkem.

V prostřed louky se zastavíme. Jsou vidět oranžová světla vesnice. Jinak je všude sněhobílo. A na sněhu leží ticho. Nasloucháme. Každý, tak jak umí. Představení vrcholí. Je ticho  a bílo a my stojíme na louce a koukáme na obzor.
Po chvíli jsme nasyceni. Nic se nezměnilo. Stále to stejné ticho a bílo, jen v dáli oranžová světla vesníce. Ale náš hlad byl nasycen. Chvíle se projevila. Světlice zazářila na obloze a teď pomalu začíná padat k zemi. Otáčíme se a jdeme zpátky. Pes větří. Snad koně anebo zvěř. Vidím, jak v něm zuří boj. Stojí nehybně, ale uvnitř je napnutý. Instinkt ho nutí rozeběhnout se a sledovat stopu, ale něco ho nechce pustit. Naše dohoda. Nevnímá to racionálně jako já, ale chápe, že něco je jinak, že teď nemůže jen tak vběhnout do lesa jako obvykle. Že by tím pošpinil něco krásného. Po chvilce reaguje na mé volání a společně se vracíme k chalupě.

Poslední kopec bereme během. Né během, ale závodem. Běžím co mi síly stačí a snažím se psa dohonit. Několikrát na mne čeká a nechá se téměř chytit, ale stejně mi pokaždé uteče. Ale hraje tu hru. Hrajeme ji oba. O nic nejde a přesto oba upalujeme po svahu dolů k domu. Za okny se ještě svítí. Nikdo si nás nejspíš nevšiml. Možná jen lidem přišlo zvláštní, že pes delší dobu neštěká. Mezitím jsme byli já, pes a měsíc společně pozdravit paní zimu v jejích nových šatech. Udýchaný zastavuji na cestě nahoře nad domem, odkud jsme společně vyrazili. Dobrou noc. Tak zase někdy.
