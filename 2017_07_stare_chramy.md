---
title: Staré chrámy
date_info: 2017-07
place: vlak do Prahy
---

Dnes se staré chrámy hroutí,
vlastní tíha je tlačí k zemi
a není již těch, co by podepřeli
zatuchlé zdivo, když se drolí.

Dnes se staré chrámy hroutí,
poslední děti odcházejí z pouti
s náručí plnou laciných hraček:
bublifuk, pozlátko, papírový dráček,
vábí je ptáček stěhováček.
Na další atrakce a prolézačky,
nemají nikdy dost, zlaťáků plné váčky
a sobě pro radost skládají rýmovačky.
Z odstavců, článků a paragrafů,
tiskových zpráv, růstu mezd a grafů,
výsledků průzkumů a sčítání hlasů.

Dnes se staré chrámy hroutí,
rozpadlé zbytky starých stěn
již obepíná čerstvé proutí,
kohouti zdraví nový den.

Jen skrze pád se nové zrodí,
jen bahno, lotus čistý plodí.
Tak přiznejme si blahorodí,
že rod Váš, jenž vystavěl tyto chrámy,
již dávno zapomněl své slávy
a my nechcem Vás tu už za pány.
